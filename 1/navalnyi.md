#Справа «Навальний та Офіцеров проти Росії» (заяви №№ 46632/13 та 28671/14)
##Рішення від 23 лютого 2016 року

<div class="eoz-wrap">
	<div class="eoz-text">
		<p style="margin-bottom: 0;">Завантажте <a href="./Attachment_4221281000000625005_CASE_OF_NAVALNYY_AND_OFITSEROV_v.RUSSIA_ukr.pdf" target="_blank">повний текст</a> рішення «Навальний та Офіцеров проти Росії»</p>
	</div>
</div>

**У справі «Навальний та Офіцеров проти Росії»,**
Європейський суд з прав людини (третя секція), засідаючи палатою, до складу якої увійшли:
* Луіс Лопес Герра (Luis López Guerra), Голова,
* Хелена Єдерблом (Helena Jäderblom),
* Джордж Ніколау (George Nicolaou),
* Хелен Келлер (Helen Keller),
* Йоганнес Сілвіс (Johannes Silvis),
* Дмітрій Дєдов (Dmitry Dedov),
* Бранко Любарда (Branko Lubarda), судді,
та Маріалена Цірлі (MarialenaTsirli), заступник секретаря секції,

після наради за зачиненими дверима 19 січня 2016 року

постановляє таке рішення, ухвалене того самого дня:

###ПРОЦЕДУРА

1. Справу було розпочато за заявами (№№ 46632/13 та 28671/14) проти Російської Федерації, поданими до Суду на підставі статті 34 Конвенції про захист прав людини і основоположних свобод (надалі – «Конвенція») громадянами Російської Федерації паном Олексієм Анатолійовичем Навальним та паном Петром Юрійовичем Офіцеровим (надалі – «заявники») 24 червня 2013 року і 8 квітня 2014 року відповідно.
2. Заявників представляли пані О. Михайлова та пані С. Давидова, адвокати, що практикують у Москві. Уряд Російської Федерації (надалі – «Уряд») представляв пан Г. Матюшкін, Уповноважений Російської Федерації в Європейському суді з прав людини.
3. Заявники стверджували, що постановлений щодо них обвинувальний вирок за розкрадання (розтрату) коштів базувався на непередбачуваному застосуванні кримінального права, з порушенням статті 7 Конвенції, а також що провадження у даній кримінальній справі було проведено з порушенням статті 6 Конвенції. Вони також стверджували, що їхнє кримінальне переслідування та засудження були політично мотивованими, в порушення статті 18 Конвенції.
4. 7 жовтня 2014 року про заяви було повідомлено Уряд. Також було вирішено, що заяви повинні розглядатися у першочерговому порядку відповідно до правила 41 Регламенту Суду.